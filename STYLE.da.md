Dansk Stilmanual
================
Denne guide skal læses i forlængelse af den engelske udgave, `STYLE.md`. Indholdet af denne guide er en udvidelse specifik for dansk dækning

Ordbog
------
 Brug              | Brug ikke
:------------------|:----------------------
 -leder            | -formand
 antimuslimsk      | islamofob(isk)
 antisemitisk      | jødehadsk
 forbudt hunderace | muskelhund, kamphund
 indvandrer        | immigrant
 migrantarbejder   | gæste-/fremmedarbejder

Undlad generelt at gengive **spinbegreber** såsom

* cafépenge
* fredsbevarende
* ghetto
* nærområde
* smagsdommer
* skattestop
* velfærdsturisme
* Generelt begreber med
    - bekvemmelighed
    - effektivisering

Skal der henvises til begreberne, bør der som udgangspunkt anvendes citationstegn om dem.

Vær agtpågivende med **politikerbegreber**, som ikke giver mening for udenforstående:

* 2020-plan (fortløbende)
* arbejdsudbud
* dimensionering
* fremdriftsreform
* skattestop (også)
* social dumping

Ditto med **tomme floskler**:

* bæredygtig
* fremadrettet
* grøn omstilling
* proaktiv
* velfærd

Undlad **ladede udtryk**, hvis anvendelse ikke begrundes i artiklen.

* raceoptøjer
* (ressource)svage/-stærke
* Unødige referencer til velstand: Rigmand, pengemand, osv.

### Typiske Forvekslinger ###

* endog versus enddog

Sager og Kommissioner
---------------------
Når større sager, kommissioner m.v. udvikler sig til større fænomener, bliver betegnelsen et selvstændigt ord i stedet for en sammensætning af substantiver og proprier. For eksempel:

* Irak- og Afghanistan-kommissionen bliver til Irak- og Afghanistankommissionen
* Jæger-sagen bliver til Jægersagen
* Hommel-sagen bliver til Hommelsagen

I de tilfælde hvor første led ikke er et proprium (egennavn), får betegnelsen stort begyndelsesbogstav:

* lækage(-)sagen bliver til Lækagesagen

Det er en redaktionel vurdering, dels hvilket navn begrebet får, og dels hvorvidt begrebet overhovedet er blevet et “større fænomen”.

Man må og skal også være varsom med at blæse sager op, uden de er etablerede og dokumenterede; etableringen af noget som en sag og et større fænomen indebærer en redaktional vurdering—med andre ord at der er “noget at komme efter”.

Vær agtpågivende over for sags- og kommissionsnavne, der kan forveksles med andre; “Lækagesagen” kan eksempelvis henvise til sager, der fandt sted under henholdsvis en [blå][ls-b] og [rød][ls-r] regering. Førstnævnte går også under det unikke “Jægersagen”, som næppe vil forveksles med en anden sag.

Partier og Politikere
---------------------
### Partigrupperinger ###

En **regering** består af de partier, der sidder i ministerkontorerne. Fogh-regeringen bestod af Venstre og De Konservative, men *ikke* Dansk Folkeparti; DF var regeringens **støtteparti**.

DFs konstellation med V og K kan fx betegnes som en VKO-**koalition**.

I samme omgang anbefales det at skrive en konstellation af partibogstaver i sorteret rækkefølge efter deres antal af mandater i Folketinget. Det er op til skribenten selv at vurdere, om der skal bruges partiforkortelse eller listebogstav (se nedenunder).

### Partier ###

 Parti | Forkortelse | Bogstav
:----------------------------|:--:|:-:
-Alternativet                | ?  | Å
 Dansk Folkeparti            | DF | O
 Enhedslisten                | EL | Ø
 Det Konservative Folkeparti | K  | C
 Kristendemokraterne         | KD | K
 Liberal ALliance            | LA | I
 Det Radikale Venstre        | R  | B
 Socialdemokraterne          | S  | A
 Socialistisk Folkeparti     | SF | F
 Venstre                     | V  | V

Første gang et parti nævnes, anvendes partinavnet som angivet foroven. Efterfølgende kan man anvende partiforkortelser.

### Omtale af Politikere ###

Ved omtale af politikere bruges personens fulde navn, inklusiv initialt eller fuldt mellemnavn, efterfulgt af partinavnsforkortelse i parentes. Ex.:

> Joachim B. Olsen (LA)

Ved gentagne nævnelser kan man nøjes med efternavnet. Husk dog at flere politikeres efternavne er sammensatte proprier, og at hele efternavnet skal med—`STYLE.md` har en fortegnelser over stavelser af partiledernavne. Ex.:

> Thorning-Schmidt [ikke Thorning]

Nævn som udgangspunkt en politikers ministerembede(r) eller ordførerskab(er), når de er relevante for emnet, for at understrege at personen taler på vegne af partiet i den givne situation. Ex.:

> Martin Henriksen (DF), udlændinge- og integrationsordfører, (...)

### Forlig og Lovforslag ###

Ved omtale af partiforlig (samt afstemninger) bør man nævne de partier, der indgik forliget, hvis informationen er tilgængelig.

I samme omgang skal man inkludere lovnummeret i parentes efter første nævnelse af det pågældende forlig eller den pågældende afstemning. Danske lovnumre er af typen `L.123`.

Vestlige og Ikke-vestlige Lande
-------------------------------
Ifølge Danmarks Statistik [“Indvandrere I Danmark” (2014)][dst] side 12 udgørs de vestlige lande udgøres af:

* EU28
* Andorra
* Island
* Liechtenstein
* Monaco
* Norge
* San Marino
* Schweiz
* Vatikanstaten
* Canada
* USA
* Australien
* New Zealand

De ikke-vestlige udgøres af de resterende lande.

Danskere og Udlændinge
----------------------
Vær specifik i ordbrugen og hold dig til definerede, citérbare ord frem for:

- Fremmede
- Nydansker
- Førstegenerationsdansker
- Fremmedsproget
- Udlænding
- Person med (anden)etnisk herkomst
- 1.-, 2.- el. 3.-generations-indvandrer

Nedenstående definitioner er også fra Danmarks Statistiks [“Indvandrere I Danmark” (2014)][dst] side 12.

De skelner på baggrund af *herkomst*—ikke etnicitet.

### Indvandrere ###

>Indvandrere er født i udlandet. Ingen af forældrene er både danske statsborgere og født i Danmark. Hvis der ikke findes oplysninger om nogen af forældrene, og personen er født i udlandet, opfattes personen også som indvandrer.

### Efterkommere ###

>Efterkommere er født i Danmark. Ingen af forældrene er både danske statsborgere og født i Danmark. Hvis der ikke findes oplysninger om nogen af forældrene, og personen er udenlandsk statsborger, opfattes personen også som efterkommer.
>
>Når en eller begge forældre, der er født i Danmark, opnår dansk statsborgerskab, vil deres børn ikke blive klassificeret som efterkommere, men som personer med dansk oprindelse. Fastholder danskfødte forældre imidlertid begge et udenlandsk statsborgerskab, vil deres børn blive klassificeret som efterkommere.

### Dansk Oprindelse ###

>Personer med dansk oprindelse er personer—uanset fødested—der har mindst
én forælder, der både er dansk statsborger og født i Danmark.

Asyl og Flygtninge
-------------------
Der er forskel på asyl**ansøgninger** og asyl**optagelser**.

Hele asylprocessen er beskrevet af [refugees.dk][asyl].

### Terminologi ###

Jævnfør [refugees.dk][asyl-definitioner]

**Asylansøger**:

>[E]r en person, der anmoder om beskyttelse som flygtning, men endnu ikke har fået sin sag vurderet.

**Flygtning**:

>Man er flygtning, når en stat eller et internationalt organ har anerkendt, at man er flygtning---det kaldes også at få tildelt asyl.

**Afvist asylansøger**:

>En afvist asylansøger har været i gennem proceduren, men har fået afslag.

Overvågning og Aflytning
------------------------
Det danske **overvågning** svarer til det engelske **surveillance**.

Det danske **aflytning** svarer til det engelske **wiretapping**.

Forvanskning af de to begreber resulterer i, at alt bliver “overvågning”, selvom det ene begreb kan være helt lovligt uden krav på retskendelser, mens **aflytninger** invaderer privatlivets fred og kræver en retskendelse.

Vær og gør opmærksom på hvornår der er statslig hjemmel til at snage i, hvad mennesker foretager sig til dagligt.

Udkantsdanmark og Kommuner
--------------------------
Der går meget hurtigt københavneri i diskussionen af mennesker og byer uden for Storkøbenhavn. Der er dog intet i vejen for at bruge udkantsbetegnelser, såfremt de bygger på en konkret definition.

“Udkantsdanmark” er en helt subjektiv betegnelse; anvend den derfor ikke.

**“Udkantskommuner”** er derimod fast definerede på baggrund af placering, arbejdspladser og pendlerstrøm. Udkantskommunerne defineres jf. [Regeringens Landdistriktsredegørelse til Folketinget (2004)][kommuner]:

> Definitionen af bymæssighed fortæller intet om den geografiske fordeling af befolkningen. En anden mulighed er derfor at anvende en geografisk afgrænsning, som sondrer mellem **udkantskommuner**, **landkommuner** og **bykommuner**. Sondringen mellem forskellige kommunetyper bygger på et samlet billede af kommunens indbyggertal uafhængigt af byområder og landdistrikter.
>
> **Landkommuner** omfatter de kommuner, hvis største by pr. 1. januar 1994 havde mindre end 3.000 indbyggere. De øvrige kommuner defineres som **bykommuner**. Denne afgrænsning er ligeledes anvendt i tidligere landdistriktsredegørelser og i Betænkning nr. 1333 om landdistrikternes udviklingsmuligheder.
>
> Landkommuner inkluderer **udkantskommuner**, der defineres som de kommuner, hvis største by havde mindre end 3.000 indbyggere i 1994, som er beliggende mere end 40 km fra nærmeste stærke geografiske center [se fodnote 2], og som er beliggende mere end 30 km fra nærmeste geografiske center i øvrigt [se fodnote 3]. Desuden er landkommuner, der er mindre **ø-kommuner**, med undtagelse af Fanø Kommune, afgrænset som udkantskommune.
>
> **Bykommuner** er opdelt i henholdsvis bykommuner i Hovedstadsregionen og øvrige bykommuner [se fodnote 4].
>
> Efter denne definition er der 30 udkantskommuner, 76 landkommuner og 121 bykommuner uden for Hovedstadsregionen. Det bemærkes, at hele Bornholm - efter kommunesammenlægningen - nu defineres som en bykommune [se fodnote 5].

Om **geografiske centre** står der i fodnoterne:

> *(Fodnote 2)* **De stærke geografiske centre** afgrænses som kommuner, der havde en pendlerintensitet (antallet af indpendlere til kommunen i forhold til antallet af udpendlere fra kommunen), som var større end 2,0 i 1984, og som havde mere end 40.000 arbejdspladser i kommunen i 1984.
>
> De stærke geografiske centre er Århus Kommune, Odense Kommune, Aalborg Kommune og Esbjerg Kommune. Desuden er Hovedstadsregionen et stærkt geografisk center.
>
> *(Fodnote 3)* **De geografiske centre i øvrigt** afgrænses som øvrige kommuner, der havde mere end 20.000 arbejdspladser i kommunen i 1984 eller mere end 10.000 arbejdspladser i kommunen i 1984 og en pendlerintensitet, som var større end 2,0 i 1984.
>
> De geografiske centre i øvrigt er Nykøbing Falster Kommune, Næstved Kommune, Aabenraa Kommune, Fredericia Kommune, Horsens Kommune, Kolding Kommune, Vejle Kommune, Herning Kommune, Holstebro Kommune, Randers Kommune, Silkeborg Kommune, Skive Kommune, Viborg Kommune og Frederikshavn Kommune.

Oversat gælder der for en udkantskommune:

* <3.000 indbyggere i største by i 1994
* >40 km fra nærmeste **stærke** geografisk center
* >30 km fra nærmeste geografiske center **i øvrigt**

Et **stærkt geografisk center** er defineret som en kommune med:

* >40.000 arbejdspladser i 1984
* >2,0 gange flere indpendlere end udpendlere (“pendlerintensitet”)
* >30 km fra det nærmeste geografiske center

Et **geografisk center i øvrigt** er defineret som en kommune med:

* >20.000 arbejdspladser i 1984
* *eller* >10.000 arbejdspladser i 1984 *og* >2,0 i pendlerintensitet

Terrorisme
----------
Betegnelser af terrorisme og terrorist bør ske med udgangspunkt i Straffelovens [$ 114][terrorisme] og udvidelser § 114a–fremdeles.

Misvisende Udtryk
-----------------

### Udlændinge, Indvandrer- og Integrations(politik) ###

Udtrykkene bruges i flæng, men er sjældent præcise for ikke at sige direkte forkerte.

Brug kun udtrykkene når der er tale om henholdsvist udlændinge og indvandrere. Forvanskningen og forvirringen bidrager i sig selv til debatten, eksempeltvist når danske statsborgere gøres til ikke-danskere eller semi-danskere.

Hvis der er tale om asyl så skriv asyl(politik). Hvis der er tale om grænsekontrol så skriv grænsekontrol. Familiesammenføring, islam, halalkød, Syrien-krigere, tørklæder, § 136, terrorisme, bederum, Schengen, Muhammed-tegninger, moskéer, minaretter, ytringsfrihed, juletræer og så videre og så videre.

Der er desuden intet krav om at komformere til en bestemt indramning af debatten ved at gøre det til et ...-politisk spørgsmål. Der er ikke noget i vejen for at skrive `x`’s holdning til eller udtalelser om `y` frem for `x`’s `y`-politik; sidstnævnte antyder desuden et aftalt og sammenhængende partiprogram, hvilket der ikke nødvendigvis er belæg for at konkludere.

#### Immigranter, Migranter og Indvandrere ####

**Indvandrer** er, som udgangspunkt, synonymt med **immigrant** og bruges generelt i stedet i daglig tale. Udtrykket skal dog bruges konsekvent, hvorfor man må afholde sig fra at bruge **immigrant** til at referere til en “anden” gruppe af mennesker.

En **migrant** er en person, som opholder sig midlertidigt i et andet land. Udtrykket bruges generelt ikke, medmindre der er tale om en forvanskning **politiske flygtninges** situation. Brug derfor kun udtrykket til at  henvisning til **migrantarbejdere**; dvs. folk, der tager midlertidigt til Danmark for at påtage sig arbejde. Undlad udtryk som **gæste-** og **fremmedarbejdere**.

LGBT
----
LGBT-retningslinjerne er givet ud fra LGBT Danmarks [ordbog og deres “Lille Grønne”][lgbt]. Læs mere om dækning af transpersoner i GLAADs [mediehåndbog][glaad].

### Køn ###

* Oplevet
* Udtrykt
* Biologisk *(sex, eng.)*

Derudover findes to andre udtryk af køn:

* Socialt *(gender, eng.)*
    - Den kollektive forståelse af køn (fx maskulint og feminint). Berører også **kønsroller**.

        Både det **oplevede** og **udtrykte** køn er sociale køn.
* Juridisk
    - CPR-nummerets sidste ciffer; lige tal er kvinde, ulige er mand.

Bemærk ved omtale af juridisk kønsskifte, at der ikke er tale om et *kønsskifte*, men en *juridisk anerkendelse* af éns *oplevede* køn. Man *bliver* ikke trans, da køn er en identitet, ikke et valg.

### Seksuel Orientering ###

Kønnet på den man **tiltrækkes** af, bl.a. homo-, hetero- og biseksuel.

Skal ikke forveksles med **seksualitet**, der omhandler generel seksualdrift.

### Trans ###

* trans (adj.), transperson, transkønnet
* transseksuel (adj.)
* transvestit (frarådes af Hafnia Times)

#### GLAADs Medieguide Til Dækning Af Transpersoner ####

[GLAADs medieguide][glaad] er den amerikanske standard for dækning af transpersoner. Ikke alle begreber er nemme at oversætte til dansk; i de tilfælde kan nærværende guide bruges som supplement.

### LGBT-Ordbog ###

* samkønnet forhold/ægteskab/partnerskab

Retsstavning
------------

### Præferencer ###

 Brug       | Brug ikke
:-----------|:---------
 ressourcer | resurser

### Drilleord ###

* boykot
* privilegium
* trafik

### Endelser På Latinske og Græske Fremmedord ###

 Brug        | Brug ikke
:------------|:-----------------
 adverbium   | -e
 faktum      | fact, fakta (sg.)
 gymnasium   | -e
 verbum      | -e

Og så videre.

### Grammatik og Sprog ###

Du forventes at have en fundamental sproglig kompetence, så nedenfor følger nogle af de mindre typiske, men lige irriterende, sprogforvanskninger:

#### Gennem vs Igennem ####

Som præpositioner kan ord som **mod** og **gennem** kan anvendes med eller uden **i** efter forgodtbefindende. Ex.:

> De går (i)gennem avisartiklene

Bruges de derimod adverbielt, *skal* de skrives med **i**. Ex.:

> De gik avisartiklerne igennem

Læs mere på [sproget.dk][igennem].

#### At vs Og ####

DSB anvender sloganet “Ud og se med DSB”, ikke “Ud og se”. Det er forkert, fordi “ud at” er kort for “ud **for at** se”.

I samme omgang skal man passe på med “at” efter komma—det er som regel overflødigt, især efter “fordi”.

#### Udenfor vs Uden for ####

Brug **uden for** hvis det styrer et sætningsled. Ex.:

> De taler uden for murene

Brug **udenfor** når det står alene. Ex.:

> De taler udenfor

#### Nogen vs Nogle ####

På dansk svarer **nogle** og **nogen** henholdsvist til de engelske **some** og **any**.

Andre Links
-----------
* [dsn.dk][] til retstavning
* [sproget.dk][] til generelle spørgsmål


[ls-b]: https://da.wikipedia.org/wiki/Lækagesagen
[ls-r]: http://www.politiko.dk/nyheder/minister-afviser-undersoegelse-af-skat-i-laekagesag
[dst]: http://www.dst.dk/da/Statistik/Publikationer/VisPub.aspx?cid=19004
[asyl]: http://refugees.dk/fakta/asylproceduren-i-danmark/
[asyl-definitioner]: http://refugees.dk/fakta/lovgivning-og-definitioner/
[kommuner]: https://web.archive.org/web/20071113203858/http://im.dk/publikationer/landdistriktsred_2004/samlet.htm
[terrorisme]: https://www.retsinformation.dk/Forms/r0710.aspx?id=164192#Kap13
[lgbt]: http://lgbt.dk/om-os/lgbt-ordbog/
[glaad]: http://www.glaad.org/reference/transgender
[igennem]: http://sproget.dk/raad-og-regler/artikler-mv/svarbase/SV00000061/
[sproget.dk]: http://sproget.dk/
[dsn.dk]: http://dsn.dk/
